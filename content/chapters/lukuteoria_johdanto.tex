\chapter{Johdanto lukuteoriaan}

%%%%%%%%%%%%%%%%FIX ME , joskus "\quad (\mod)" ja joskus "\ (\mod)"    %%%%%

Kurssin loppuosassa perehdytään lukuteoriaan. Lukuteoria on matematiikan ala, joka tutkii kokonaislukuja. Lukuteorialla on nykyään paljon sovelluksia mm. tietotekniikassa ja digitaalisessa tiedonsiirrossa. Esimerkiksi yleisesti käytetty RSA-sala\-kir\-joi\-tus\-me\-ne\-tel\-mä perustuu lukuteorian tuloksiin. Lukuteoria tarjoaa myös havainnollisen johdannon moniin matemaattisiin ajattelutapoihin, joita käytetään myös muiden matemaattisten teorioiden yhteydessä.

%{\bf Kuva: pankkiautomaatti.}
\begin{center}
\includegraphics[width=7cm]{pictures/kuvitus/Bankautomat\vari}
\end{center}


\section{Jaollisuus ja jakojäännös}
\label{jaollisuus}
Kokonaislukujen jaollisuus on lukuteoriassa keskeinen käsite, johon on tutustuttu jo alakoulussa.

\subsection*{Tutkimustehtävä} %Palautetaan mieliin jaollisuus ja jakojäännös.
\begin{enumerate}
\item
Laske jakokulmassa a) $905 / 11$ b) $540 / 12$. Ilmoita jakolaskun tulos kokonaisosan ja jakojäännöksen avulla.
\item
Kirjoita kummankin jakolaskun perusteella yhtälö, joka kertoo, kuinka jaettava saadaan
ilmaistua osamäärän, jakajan ja jakojäännöksen avulla.
\end{enumerate}


Alakoulun matematiikassa esimerkiksi kokonaislukujen jakolasku $17/3$ ratkaistaan seuraavasti: $17/3 = 5$, jää $2$. Tämä tarkoittaa, että luku $3$ menee $5$ kertaa lukuun $17$ ja jää $2$. Yleisesti kokonaislukujen $a$ ja $b \neq 0$ jakolaskusta $a/b$ saadaan tulokseksi \termi{osamäärä}{osamäärä} ja \termi{jakojäännös}{jakojäännös}. Edellisessä jakolaskussa osamäärä on $5$ ja jakojäännös on $2$. Mikäli jakojäännös on nolla eli jako menee tasan, sanotaan, että luku $a$ on \termi{jaollisuus}{jaollinen} luvulla $b$ tai että luku $b$ \termi{jaollisuus}{jakaa} luvun $a$. Tällöin merkitään $b|a$. Jos $b|a$, niin luku $a$ voidaan kirjoittaa osamäärän $q$ ja luvun $b$ avulla $a = qb$. Itse asiassa nämä ehdot ovat yhtäpitäviä. Jos luku $a$ ei ole jaollinen luvulla $b$, merkitään $b \nmid a$.

\begin{esimerkki}
%{\bf Esimerkki 1.}
 Tutki, onko totta, että a)  $3 | 6$  b)  $2 | 5$ c) $-4|12$.

{\bf Ratkaisu:}

a) Tapa 1: Suoritetaan jakolasku $6/3= 2$. Jako menee tasan, joten luku $6$ on jaollinen luvulla $3$. Siis $3 | 6$.

Tapa 2: Koska $6 = 2 \cdot 3$, luku $3$ on luvun $6$ tekijä. Siis $3 | 6$.

b) Tapa 1: Suoritetaan jakolasku $5/2 = 2$, jää $1$. Jako ei mene tasan, joten luku $5$ ei ole jaollinen luvulla $2$. Siis $2 \nmid 5$.

Tapa 2: Lukua $5$ ei voida kirjoittaa muodossa $2q$, missä $q\in\zz$, sillä luku $5$ ei ole parillinen. Siis $2 \nmid 5$.

c) 
Tapa 1: Suoritetaan jakolasku $12/(-4)=-12/4= -3$. Jako menee tasan, joten luku $12$ on jaollinen luvulla $-4$. Siis $-4 | 12$.

Tapa 2: Koska $12 = -3 \cdot (-4)$, luku $-4$ on luvun $12$ tekijä. Siis $-4 | 12$.

{\bf Vastaus:} a) On.  b) Ei ole. c) On.
\end{esimerkki}

Jaollisuuden tutkimisessa tärkeä tulos on seuraava lause, jonka todistus on melko vaativa:

\laatikko{
{\bf Lause (Jakoyhtälö).}
Jos $a$ ja $b$ ovat kokonaislukuja ja $b > 0$, niin on\newline olemassa sellaiset
 yksikäsitteiset kokonaisluvut $q$ ja $r$, että
\[
a = qb + r,\qquad 0\le r<b.
\]
}

Jakoyhtälössä esiintyvää lukua $q$ sanotaan lukujen $a$ ja $b$ (vaillinaiseksi) osamääräksi ja lukua $r$  jakojäännökseksi.

%Jakojäännökselle käytetään myös merkintää 
%\[
%r = a \mod b.
%\]

\begin{todistus}% (Lisämateriaali)
Todistetaan väite tapauksessa $a\ge 0$. Tutkitaan aluksi joukkoja
\[
S = \{ a-nb\,|\, n\in \zz\}.
\]
Koska $a\in S$, tässä joukossa on ainakin yksi epänegatiivinen alkio. Olkoon $r=a-qb$ joukon $S$ pienin epänegatiivinen alkio. Nyt $r < b$, koska muuten luku 
\[
0\le r - b = a - qb - b = a - (q+1)b 
\]
olisi lukua $r$ pienempi joukon $S$ epänegatiivinen alkio.

Yksikäsitteisyyden toteamiseksi tehdään vastaoletus, että
\[
a= q_1b+r_1 = q_2b+r_2.
\]
Voidaan olettaa, että $q_2>q_1$. Nyt
\[
r_1 - r_2 = q_2b - q_1b = (q_2-q_1)b \ge b.
\]
Toisaalta $r_1-r_2<b$, koska $0\le r_1 < b$ ja $0\le r_2 < b$, mikä on ristiriita. Siten ainoa mahdollisuus on, että $q_1=q_2$ ja $r_1=r_2$.
\end{todistus}

\begin{esimerkki}
%{\bf Esimerkki 2.}
%Määritä jakolaskun $a/b$ osamäärä ja jakojäännös, kun
%a) $a=23$ ja $b=5$, 
%b) $a=-19$ ja $b=6$. 
%Kirjoita vastaavat jakoyhtälöt.
Määritä jakolaskun osamäärä ja jakojäännös sekä kirjoita vastaava jakoyhtälö, kun
a) luku $23$ jaetaan luvulla $5$,  b)  luku $-19$ jaetaan luvulla $6$.

{\bf Ratkaisu:}
a) Vaillinainen osamäärä voidaan selvittää päässälaskulla tai laskinta käyttäen. Laskinta käytettäessä lasketaan jakolasku normaalisti ja otetaan lopputuloksen kokonaisosa.

Laskin antaa $23/5 = 4,6$, joten vaillinaiseksi osamääräksi saadaan $4$.

Jakojäännös saadaan nyt selville vähentämällä luku $4\cdot 5$ jaettavasta $23$, siis $23-4\cdot 5=3$. Siten jakojäännökseksi saadaan $3$. 
%Voidaan myös merkitä
%\[
%r=23 \mod 5 = 3.
%\]
Jakoyhtälö on
\[
23 = 4\cdot 5 + 3.
\]

b) Laskin antaa $-19/6 \approx -3,167$. Vaillinaiseksi osamääräksi on valittava $-4$, jotta jakojäännös olisi epänegatiivinen.

Jakojäännös saadaan jälleen selville vähentämällä luku $-4\cdot 6$ jaettavasta $-19$, siis $-19-(-4)\cdot 6=-19+24=5$. Siten jakojäännökseksi saadaan $5$. 
Jakoyhtälö on
\[
-19 = -4\cdot 6 +5.
\]

{\bf Vastaus:} a) $23 = 4\cdot 5 + 3$, b) $-19 = -4\cdot 6 +5$.
\end{esimerkki}

%\bigskip
%
%\begin{center}
%\includegraphics[width=10cm]{pictures/kuvitus/Berlin_marathon\vari}
%\end{center}


\begin{esimerkki}
%{\bf Esimerkki 3.} %Anna-Maija keksii konkreettisen / soveltavan esimerkin. 
Jussi tavoittelee Cooperin testissä tulosta 3050 metriä. Testi juostaan 400 metriä pitkällä
radalla. Kuinka monta kokonaista kierrosta Jussin pitää juosta? Kuinka pitkä matka
hänen pitää juosta vielä kokonaisten kierrosten lisäksi?

{\bf Ratkaisu:}
Jaetaan ensin tavoiteltava tulos yhden ratakierroksen pituudella:
$3050  / 400  = 7,625$. Jussin pitää siis juosta $7$ kokonaista kierrosta.
Koska $3050  - 7 \cdot 400 = 3050  - 2800  = 250$, Jussin pitää juosta kokonaisten kierrosten lisäksi $250$ metriä.

{\bf Vastaus:} Jussin on juostava $7$ kokonaista kierrosta ja $250$ metriä.
\end{esimerkki}

\begin{esimerkki}
%{\bf Esimerkki 4.}
Olkoot $a$, $b$ ja $c$ kokonaislukuja ja $a\neq 0$. Osoita, että jos $a|b$ ja $a|c$, niin $a|(b + c)$.

{\bf Ratkaisu:}
Jos $a|b$, niin on olemassa sellainen kokonaisluku $q$, että $b = qa$.
Jos $a|c$, niin on olemassa sellainen kokonaisluku $r$, että $c = ra$.
Tällöin $b + c = qa + ra = (q + r)a$, missä $q + r$ on kokonaisluku. 
Siis $a|(b + c)$.
\end{esimerkki}

\input{exercises/TEHT5-1} % TEHTÄVÄT

\section{Kongruenssi} 
Luonnonilmiöitä mallinnettaessa tulee usein vastaan tilanteita, joissa on hyödyllistä samastaa keskenään jaksollisesti toistuvat ilmiöt. Tällaisia ilmiöitä ovat esimerkiksi vuodenajat, viikonpäivät ja kellonajat. Samaan tapaan kokonaislukujen jonossa esimerkiksi parilliset tai yhdellätoista jaolliset luvut esiintyvät jaksollisesti. Lukujonossa toistuvien ominaisuuksien tutkimisessa käytetään \termi{kongruenssi}{kongruenssin} käsitettä.

\subsection*{Tutkimustehtävä}
\begin{enumerate}
\item Ryhmittele luvut $16$, $59$, $12$, $3$, $177$, $21$, $47$, $65$, $222$, $-17$, $-100$ ja $-1$ niin, että samaan joukkoon kuuluvat ne luvut, joilla on sama jakojäännös, kun ne jaetaan luvulla $5$.
\item Valitse ensin kaksi lukua, jotka ovat samassa kohdan 1 joukossa. Laske niiden erotus. Toista kaksi kertaa. Valitse sitten kaksi lukua, jotka ovat eri joukoissa kohdassa 1. Laske niiden erotus. Toista kaksi kertaa. Miten erotuksen arvosta näkee, kuuluvatko vähenevä ja vähentäjä samaan kohdan 1 joukkoon?
\item Miten voit esittää yleisessä muodossa kaikki ne kokonaisluvut, jotka ovat jaollisia luvulla $5$? Entä ne luvut, joiden jakojäännös on $1, 2, 3$ tai $4$, kun jaetaan luvulla $5$?
\item Todista kohdan 2 havaintosi.
\end{enumerate}

Kokonaislukujen $a$ ja $b$ kongruenssi tarkoittaa, että niillä on sama jakojäännös jaettaessa positiivisella kokonaisluvulla $k$. Kongruenssille on käytännöllistä antaa seuraava matemaattinen määritelmä.

\laatikko{
{\bf Kongruenssi.}
Kokonaisluvut $a$ ja $b$ ovat \termi{kongruentti modulo $k$}{kongruentteja modulo} $k$, jos erotus $a-b$ on jaollinen positiivisella kokonaisluvulla $k$. Tällöin merkitään
\[
a \equiv b \quad (\mod k).
\]
Jos $a$ ja $b$ eivät ole kongruentteja modulo $k$, merkitään
\[
a \not\equiv b \quad (\mod k).
\]
Merkintää $(\mod k)$ ei ole tapana kirjoittaa, jos luku $k$ on asiayhteydestä selvä.
}

Kongruenssiyhtälön
\[
a\equiv b\qquad (\mod k)
\]
kanssa on yhtäpitävää, että $a-b=nk$ eli $a=b+nk$ vähintään yhdellä luvulla $n\in \zz$.


%{\bf Esimerkki 1.} 
\begin{esimerkki}
Osoita, että a) $27 \equiv 19 \ (\mod 4)$ b) $13 \equiv -82 \ (\mod 5)$.

{\bf Ratkaisu:}

a) Tapa 1

Koska $27 - 19 = 8 = 2\cdot 4$, niin erotus $27-19$ on jaollinen luvulla $4$. Siten $27 \equiv 19 \ (\mod 4)$.

Tapa 2

Kun luku $27$ jaetaan luvulla $4$, saadaan jakoyhtälö $27 = 6 \cdot 4 + 3$. Vastaavasti $19 = 4 \cdot 4 + 3$. Luvuilla $27$ ja $19$ on siis sama jakojäännös, $3$, kun jaetaan luvulla $4$. Siten $27 \equiv 19\ (\mod 4)$.

b) Koska $13 - (-82) = 95 = 19 \cdot 5$, niin $5 | (13 - (-82))$. Siten $13 \equiv -82 \ (\mod 5)$.


{\bf Esimerkki 2.}
Hannalla on kaksi lasta, Aaro ja Mirkku. Hanna laski, että Aaron syntymäpäivä on 38 päivän kuluttua  ja Mirkun 59 päivän kuluttua äidin syntymäpäivästä. Ovatko Aaron ja Mirkun syntymäpäivät samana viikonpäivänä?

{\bf Ratkaisu:}
Tutkitaan, ovatko luvut $38$ ja $59$ kongruentteja modulo $7$. Koska $59 - 38 = 21 = 3\cdot 7$, niin $59 \equiv 38\ (\mod 7)$. Aaron ja Mirkun syntymäpäivät ovat siis  samana viikonpäivänä.

{\bf Vastaus:} Ovat.
\end{esimerkki}

\begin{esimerkki}
%{\bf Esimerkki 3.} 
\begin{enumerate}[a)]
\item Määritä pienin epänegatiivinen kokonaisluku, joka on kongruentti luvun $45$ kanssa modulo $7$.
\item Jos tänään on perjantai ja loman alkuun on $45$ päivää, niin minä viikonpäivänä loma alkaa?
\end{enumerate}

{\bf Ratkaisu:}

a)
Kun luku $45$ jaetaan luvulla $7$, saadaan jakoyhtälö $45 = 6 \cdot 7 + 3$. Koska voidaan kirjoittaa $45 - 3 = 6 \cdot 7$, nähdään, että jakojäännös $3$ on kongruentti luvun $45$ kanssa modulo 7. Luku $3$ on myös pienin epänegatiivinen kokonaisluku, joka on kongruentti luvun $45$ kanssa modulo $7$.

b)
a-kohdan perusteella luku $3$ on kongruentti luvun $45$ kanssa modulo $7$. Kysytty viikonpäivä saadaan selville laskemalla perjantaista $3$ päivää eteenpäin, jolloin on maanantai. Siis loma alkaa maanantaina. 

{\bf Vastaus:} a) 3 b) Loma alkaa maanantaina.
\end{esimerkki}

\subsection*{Kongruenssin laskusääntöjä} Kongruensseilla on monia ominaisuuksia, jotka muistuttavat yhtälöiden ratkaisemisessa käytettäviä laskusääntöjä.

\laatikko{
{\bf Lause.} Olkoot $a, b, c, d\in \zz$ ja $k, n \in \zz_+$ sekä $a \equiv c$, $b \equiv d\quad (\mod k)$. Tällöin:
\begin{enumerate}
\item $a+b\equiv c+d\quad (\mod k)$,
\item $a-b\equiv c-d\quad (\mod k)$,
\item $ab \equiv cd\quad (\mod k)$,
\item $a^n \equiv c^n \quad (\mod k)$.
\end{enumerate}
}

\begin{todistus}
Todistetaan kohdat 1 ja 3. Kohdan 2 todistus on kotitehtävänä, ja potenssisääntö 4 todistetaan lisämateriaalina olevan kappaleen 5.4 tehtävässä 13.

Kongruenssin määritelmän perusteella $a=c + mk$ ja $b= d + nk$, missä $m, n\in \zz$.

Siten
\begin{eqnarray*}
a+b - (c+d) &=& c + mk + d + nk - c - d\\ &=& mk + nk = (m+n)k,
\end{eqnarray*}
missä $(m+n)$ on kokonaisluku. Siis erotus $a + b - (c+d)$ on jaollinen luvulla $k$, joten ensimmäinen väite pätee.

Samaan tapaan saadaan
\begin{eqnarray*}
ab - cd &=& (c + mk)(d + nk) - cd\\ &=& cd +c nk + d mk + mnk^2 - cd\\ &=& (cn+dm+mnk)k,
\end{eqnarray*}
missä $(cn+dm+mnk)$ on kokonaisluku. Siten erotus $ab - cd$ on jaollinen luvulla $k$, joten kolmas väite pätee.
\end{todistus}


Erityisesti tuloksesta seuraa, että  jos $a\equiv b \ (\mod k)$, niin $na\equiv nb
\ (\mod k)$ kaikilla $n\in \zz$.


%{\bf Esimerkki 4.}
\begin{esimerkki}
Määritä pienin epänegatiivinen luku, jonka kanssa luku a) $350 - 7778$, b) $65 \cdot 141$, c) $16^{10} + 82$ on kongruentti modulo $7$.

{\bf Ratkaisu:}

Korvataan luvut mahdollisimman yksinkertaisilla luvuilla, jotka ovat kongruentteja modulo $7$, ja sovelletaan kongruenssin laskusääntöjä.

a)
Koska $350 \equiv 0$ ja $7778 \equiv 1 \ (\mod 7)$, niin säännön 2 mukaan $350 - 7778 \equiv 0 - 1 = -1 \equiv 6 \ (\mod 7)$.

b)
Koska $65 \equiv 2$ ja $141 \equiv 1 \ (\mod 7)$, niin säännön 3 mukaan $65 \cdot 141 \equiv 2 \cdot 1 = 2 \ (\mod 7)$.

c)
Koska $16 \equiv 2$ ja $82 \equiv 5 \ (\mod 7)$, niin säännön 1 ja potenssisäännön 4 mukaan
$16^{10} + 82 \equiv 2^{10} + 5 = 1024 + 5 = 1029 \equiv 0 \ (\mod 7)$.

{\bf Vastaus:} a) $6$ b) $2$ c) $0$
\end{esimerkki}

\begin{esimerkki}
%{\bf Esimerkki 5.}
Osoita, että luku $n^4 + 2n^3 + n^2$ on
jaollinen luvulla $4$, kun $n$ on kokonaisluku.

{\bf Ratkaisu:}
Kun kokonaisluku jaetaan luvulla $4$, jakojäännös voi olla $0$,
$1$, $2$ tai $3$. Siten jokainen kokonaisluku $n$ on jotakin
seuraavaa muotoa: $4q$, $4q + 1$, $4q + 2$ tai $4q + 3$, missä
$q\in\zz$. Tutkitaan luvun $n^4 + 2n^3 + n^2$ jaollisuutta luvulla
$4$ erikseen kussakin näistä osajoukoista.

Tapa 1: Kirjoitetaan lauseke $n^4 + 2n^3 + n^2$ muotoon
\[
n^4 + 2n^3 + n^2 = n^2 (n^2 + 2n + 1) = n^2 (n + 1)^2.
\]

1) Kun $n = 4q$, niin
\begin{eqnarray*}
n^4 + 2n^3 + n^2 &=& (4q)^2(4q + 1)^2 = 4^2 \cdot q^2 (4q + 1)
^2\\
&=& 4 \cdot 4q^2 (4q + 1)^2.
\end{eqnarray*}
Koska $4q^2 (4q + 1)^2 \in \zz$, niin luku $n^4 + 2n^3 + n^2$ on jaollinen luvulla $4$.

2) Kun $n = 4q + 1$, niin
\begin{eqnarray*}
n^4 + 2n^3 + n^2 &=& (4q+1)^2(4q + 2)^2 = (4q+1)^2 (2(2q + 1))
^2\\
&=& (4q+1)^2 \cdot 2^2 \cdot (2q + 1)^2 = 4(4q+1)^2 (2q + 1)^2,
\end{eqnarray*}
joten luku $n^4 + 2n^3 + n^2$ on jaollinen luvulla $4$.

3) Kun $n = 4q + 2$, niin
\begin{eqnarray*}
n^4 + 2n^3 + n^2 &=& (4q+2)^2(4q + 3)^2 = (2(2q+1))^2 (4q + 3)
^2\\
&=& 2^2 \cdot (2q+1)^2 (4q + 3)^2 = 4(2q+1)^2 (4q + 3)^2,
\end{eqnarray*}
joten luku $n^4 + 2n^3 + n^2$ on jaollinen luvulla $4$.

4) Kun $n = 4q + 3$, niin
\begin{eqnarray*}
n^4 + 2n^3 + n^2 &=& (4q+3)^2(4q + 4)^2 = (4q+3)^2 (4(q + 1))^2\\
&=& (4q+3)^2 \cdot 4^2 \cdot (q + 1)^2 = 4(4q+3)^2 \cdot 4 \cdot
(q + 1)^2,
\end{eqnarray*}
joten luku $n^4 + 2n^3 + n^2$ on jaollinen luvulla $4$.

Siis luku $n^4 + 2n^3 + n^2$ on jaollinen luvulla $4$, kun $n$ on
kokonaisluku.

Tapa 2:

1) Kun $n = 4q$, niin $n\equiv0\ (\mod 4)$. Siten
\[
n^4 + 2n^3 + n^2 \equiv 0^4 + 2 \cdot 0^3 + 0^2 = 0\ (\mod 4)
\]
ja luku $n^4 + 2n^3 + n^2$ on jaollinen luvulla $4$.

2) Kun $n = 4q + 1$, niin $n \equiv 1\ (\mod 4)$. Siten
\[
n^4 + 2n^3 + n^2 \equiv 1^4 + 2 \cdot 1^3 + 1^2 = 1 + 2 + 1 = 4
\equiv 0\ (\mod 4)
\]
ja luku $n^4 + 2n^3 + n^2$ on jaollinen luvulla $4$.

3) Kun $n = 4q + 2$, niin $n \equiv 2\ (\mod 4)$. Siten
\[
n^4 + 2n^3 + n^2 \equiv 2^4 + 2 \cdot 2^3 + 2^2 = 16 + 16 + 4 =
36 \equiv 0\ (\mod 4)
\]
ja luku $n^4 + 2n^3 + n^2$ on jaollinen luvulla $4$.

4) Kun $n = 4q + 3$, niin $n \equiv 3\ (\mod 4)$. Siten
\[
n^4 + 2n^3 + n^2 \equiv 3^4 + 2 \cdot 3^3 + 3^2 = 81 + 54 + 9 =
144 \equiv 0\ (\mod 4)
\]
ja luku $n^4 + 2n^3 + n^2$ on jaollinen luvulla $4$.

Siis luku $n^4 + 2n^3 + n^2$ on jaollinen luvulla $4$, kun $n$ on
kokonaisluku.
\end{esimerkki}

\input{exercises/TEHT5-2} % TEHTÄVÄT

\section{Kongruenssin sovelluksia}
Kongruenssi on hyödyllinen työkalu lukuteoriassa. Kongruenssin laskusääntöjä käyttämällä voidaan esimerkiksi tutkia lukujen jaollisuutta. Näin saadaan johdettua monia klassisia tuloksia, esimerkiksi helpot testit sille, onko kokonaisluku jaollinen luvuilla $3$ ja $9$.

%{\bf Esimerkki 1.}
\begin{esimerkki}
Määritä jakojäännös, kun
\begin{enumerate}[a)]
\item luku $7^{650}$ jaetaan luvulla $6$
\item luku $7^{650} - 194$ jaetaan luvulla $8$
\item luku $0+1+2+3+ \ldots + 68 + 69$ jaetaan luvulla $7$.
\end{enumerate}

{\bf Ratkaisu:}

Riittää määrittää pienin epänegatiivinen kokonaisluku, joka on kongruentti jaettavan kanssa, sillä edellisen kappaleen esimerkissä 3 huomattiin, että kyseinen luku on sama kuin jakojäännös.

a) Koska $7 \equiv 1 \quad(\mod 6)$, niin $7^{650} \equiv 1^{650} = 1 \quad (\mod 6)$. Jakojäännös on siis $1$.

b) Koska $7 \equiv -1$ ja $194 \equiv 2 \quad(\mod 8)$, niin $7^{650} - 194 \equiv (-1)^{650} - 2 = 1 - 2 = -1 \equiv 7 \quad(\mod 8)$. Jakojäännös on siis $7$.

c) Jokainen kokonaisluku on kongruentti jonkin luvuista $0, 1, 2, 3, 4, 5$ tai $6$ kanssa modulo $7$. Saadaan, että
\[
0+1+2+3+4+5+6+7+ \ldots +63+64+65+66+67+68+69
\]
\[
 \equiv (0+1+2+3+4+5+6)+(0+1+2+3+4+5+6)+ \ldots +(0+1+2+3+4+5+6)
\]
\[
=10 \cdot (0+1+2+3+4+5+6) = 10\cdot 21 \equiv 3\cdot 0 = 0 \quad(\mod 7).
\]
Jakojäännös on siis $0$.

{\bf Vastaus:} a) $1$ b) $7$ c) $0$
\end{esimerkki}

\begin{esimerkki}
%{\bf Esimerkki 2.}
Mikä on luvun a) $2^{120}$, b) $3^{100}$ viimeinen numero?

{\bf Ratkaisu:}

a) Positiivisen kokonaisluvun viimeinen numero on sama kuin sen jakojäännös jaettaessa luvulla $10$.
Tutkitaan, onko luvulla $2$ sellaisia potensseja, jotka voisivat olla hyödyllisiä
sievennettäessä kongruenssilausekkeita modulo $10$. Esimerkiksi $2^2 = 4$, $2^3 = 8$, $2^4 = 16$ ja $2^5 = 32$.
Havaitaan, että $2^5 = 32 \equiv 2 \quad (\mod 10)$. Tällöin
\begin{eqnarray*}
2^{120} = (2^5)^{24} &\equiv& 2^{24} = 2^{20} \cdot 2^4 = (2^5)^4 \cdot 2^4%\quad (\mod 10)
\\
&\equiv& 2^4 \cdot 2^4 = 2^8 = 2^5 \cdot 2^3%\quad (\mod 10)
\\
&\equiv& 2 \cdot 2^3 = 2^4 = 16%\quad (\mod 10)
\\
&\equiv& 6 \quad (\mod 10).
\end{eqnarray*}
Luvun $2^{120}$ jakojäännös
jaettaessa luvulla $10$ on $6$. Sen viimeinen numero on siis $6$.

b) Tapa 1

Tutkitaan luvun $3$ potensseja: $3^2 = 9$, $3^3 = 27$, $3^4 = 81$. Havaitaan, että
$3^4 = 81 \equiv 1 \quad(\mod 10)$. Nyt $3^{100} = (3^4)^{25} \equiv 1^{25}=1 \quad (\mod 10)$. Luvun $3^{100}$ jakojäännös jaettaessa luvulla $10$ on $1$. Sen viimeinen numero on siis $1$.

Tapa 2

Koska $3^2 = 9 \equiv -1 \quad(\mod 10)$, niin $3^{100} = (3^2)^{50} \equiv (-1)^{50} = 1 \quad (\mod 10)$. Luvun $3^{100}$ viimeinen numero on $1$.

{\bf Vastaus:} a) $6$, b) $1$.
\end{esimerkki}

\begin{esimerkki}
%{\bf Esimerkki 3.}
Olkoon $n$ luonnollinen luku. Osoita, että luku $498 \cdot 16^{n} + 104^{2n+1} + 3$ on jaollinen luvulla $5$.

{\bf Ratkaisu:}

Koska $498 \equiv 3$, $16 \equiv 1$ ja $104 \equiv -1 \ (\mod 5)$, niin
\begin{eqnarray*}
498 \cdot 16^{n} + 104^{2n+1} + 3 & \equiv & 3 \cdot 1^{n} + (-1)^{2n+1} + 3 \\
 & = & 3 \cdot 1 + (-1)^{2n} \cdot (-1) + 3 \\
 & = & 3 + 1 \cdot (-1) + 3 \\
 & = & 3 - 1 + 3 = 5 \equiv 0 \ (\mod 5).
\end{eqnarray*}
Jakojäännös on $0$, kun luku $498 \cdot 16^{n} + 104^{2n+1} + 3$ jaetaan luvulla $5$. Luku $498 \cdot 16^{n} + 104^{2n+1} + 3$ on siis jaollinen luvulla $5$.
\end{esimerkki}

\begin{esimerkki}
%{\bf Esimerkki 4.}
Tutki, onko a) luku $16\, 783$ jaollinen luvulla $3$, b) luku $295\, 542$ jaollinen luvulla $9$.

{\bf Ratkaisu:}

a)
Luku $16\, 783$ voidaan esittää muodossa
\[
16\, 783 = 1 \cdot 10^4 + 6 \cdot 10^3 + 7 \cdot 10^2 + 8 \cdot 10 + 3.
\]
Koska $10 \equiv 1 \quad(\mod 3)$, niin %kongruenssin potenssisäännön mukaan myös
$10^2 \equiv 1^2 = 1 \quad (\mod 3)$. Samoin $10^3 \equiv 1$ ja $10^4 \equiv 1 \,(\mod 3)$.

Tällöin %kongruenssin summa- ja tulosäännön mukaan
\begin{eqnarray*}
16\, 783 &=& 1 \cdot 10^4 + 6 \cdot 10^3 + 7 \cdot 10^2 + 8 \cdot 10 + 3\\
&\equiv& 1\cdot 1 + 6\cdot 1 + 7\cdot 1 + 8\cdot 1 + 3%\quad(\mod 3)
\\
&=& 1 + 6 + 7 + 8 + 3 = 25 \\
&\equiv& 1 \quad(\mod 3).
\end{eqnarray*}
Luvun $16\, 783$ jakojäännös on $1$, kun jaetaan luvulla $3$. Luku $16\, 783$ ei siis ole jaollinen luvulla $3$.

b) 
%Luku $295\, 542$ voidaan esittää muodossa
%\[
%295\, 542 = 2 \cdot 10^5 + 9 \cdot 10^4 + 5 \cdot 10^3 + 5 \cdot 10^2 + 4 \cdot 10 + 2.
%\]
Koska $10 \equiv 1 \quad(\mod 9)$, niin 
\begin{eqnarray*}
295\, 542 &=& 2 \cdot 10^5 + 9 \cdot 10^4 + 5 \cdot 10^3 + 5 \cdot 10^2 + 4 \cdot 10 + 2\\
&\equiv& 2\cdot 1 + 9\cdot 1 + 5\cdot 1 + 5\cdot 1 + 4\cdot 1 + 2%\quad(\mod 9)
\\
&=& 2 + 9 + 5 + 5 + 4 + 2 = 27 \\
&\equiv& 0 \quad(\mod 9).
\end{eqnarray*}
Luvun $295\, 542$ jakojäännös on $0$, kun jaetaan luvulla $9$. Luku $295\, 542$ on siis jaollinen luvulla $9$.

{\bf Vastaus:} a) Ei ole. b) On.
\end{esimerkki}

Edellisessä esimerkissä havaittiin, että luku $16\, 783$ on kongruentti numeroidensa
summan $1 + 6 + 7 + 8 + 3$ kanssa modulo $3$. Samoin luku $295\, 542$  on kongruentti
summan $2 + 9 + 5 + 5+4+2$ kanssa modulo $9$. Nämä ovat esimerkkejä yleisestä
säännönmukaisuudesta:

\laatikko{
{\bf Jaollisuussääntöjä.}
Kokonaisluku on jaollinen luvulla $3$, jos ja vain jos sen\newline numeroiden
summa on jaollinen luvulla $3$. Vastaavasti kokonaisluku on\newline jaollinen luvulla $9$,
jos ja vain jos sen numeroiden summa on jaollinen\newline luvulla $9$.
}

Muillakin luvuilla on samantapaisia jaollisuussääntöjä, joista esimerkkinä on lukuun $11$ liittyvä sääntö harjoitustehtävissä.

\input{exercises/TEHT5-3} % TEHTÄVÄT

\section{Luonnolliset luvut ja induktioperiaate} % (lisämateriaalia)}

\medskip

Käytännön tilanteissa luonnollisia lukuja käytetään yleensä ilmaisemaan lukumääriä. 

\subsection*{Tutkimustehtävä}
\begin{enumerate}
\item
Hyvin suuri määrä ihmisiä seisoo jonossa. Jonossa toteutuu periaate: jos jollakin jonon
henkilöllä on siniset silmät, niin myös seuraavalla henkilöllä on siniset silmät. Ensimmäisellä jonossa seisovalla henkilöllä on siniset silmät. Mitä voidaan päätellä muista jonon henkilöistä?
\item
Tarkastellaan positiivisten kokonaislukujen jonoa $1, 2, 3, 4, 5, 6,\ldots$. Voidaan osoittaa, että jos jollakin positiivisella kokonaisluvulla $k$ pätee $3^k \ge 1+2k$, niin silloin pätee myös $3^{k+1} \ge 1+2(k+1)$. Tiedetään, että $3^1 \ge 1 + 2 \cdot 1$. Mitä voidaan päätellä? Vertaa tämän ja edellisen kohdan tilanteita.
\end{enumerate}

Lukuteorian yhteydessä on tarpeellista määritellä täsmällisesti, mitä luonnolliset luvut ovat. Tämä johtaa matemaattiseen \termi{induktioperiaate}{induktioperiaatteeseen}. Asetetaan seuraavat ehdot:
\begin{enumerate}
\item Luvut $0$ ja $1$ ovat luonnollisia lukuja.
\item Jos $n$ on luonnollinen luku, niin luku $n+1$ on myös luonnollinen luku.
\end{enumerate}
Aloittamalla nollasta ja soveltamalla kohtaa (2) toistuvasti saadaan kaikki luonnolliset luvut. Tätä kutsutaan induktioperiaatteeksi. Vaikka joukko
$\nn = \{0, 1, 2, \ldots\}$
on ääretön, jokainen luku $n\in \nn\setminus \{0\}$ on kuitenkin muotoa $n=1+\ldots + 1$, missä yhteenlaskettavia lukuja on äärellisen monta.

Luonnollisten lukujen määritteleminen induktioperiaatteen avulla johtaa tärkeään todistustyyppiin, jota sanotaan \termi{induktiotodistus}{induktiotodistukseksi}. Induktiotodistuksen ideana on palauttaa luonnollista lukua $n+1$ koskeva väite luonnollista lukua $n$ koskevaksi väitteeksi. Jos lukua $n+1$ koskevan väitteen totuus voidaan päätellä lukua $n$ koskevan väitteen totuudesta, väite pätee  edelleen kaikille luonnollisille luvuille, mikäli se pätee luvulle $0$. 

Induktiotodistuksen muoto on yleensä seuraava.
\begin{enumerate}
\item Osoitetaan, että tulos pätee, kun $n=0$. Tämä vaihe on yleensä yksinkertainen lasku. Induktio voidaan aloittaa myös esimerkiksi luvusta $n=1$.
\item Kiinnitetään $k\in \nn$. Oletetaan, että tulos on tosi luvulla $n=k$. Osoitetaan, että tulos on tosi luvulla $n=k+1$.
\item Nyt induktioperiaatteesta seuraa, että tulos on tosi kaikilla $n\in \nn$.
\end{enumerate}
Todistuksen toista vaihetta kutsutaan \termi{induktioaskel}{induktioaskeleeksi}, siinä esiintyvää oletusta \termi{induktio-oletus}{induktio-oletukseksi} ja väitettä \termi{induktioväite}{induktioväitteeksi}.

\begin{esimerkki}
%{\bf Esimerkki 1.} 
Olkoon $n$ luonnollinen luku. Osoita induktiolla, että luku $n^2-n$ on jaollinen luvulla $2$.

{\bf Ratkaisu:} 
Kun $n=0$, saadaan $n^2-n=0$, joka on jaollinen luvulla $2$.

Induktioaskel: Oletetaan, että tulos on tosi jollakin kiinteällä $n=k$. Toisin sanoen $k^2-k=2m$ jollakin luonnollisella luvulla $m$. 

Induktioväite: Tulos on tosi, kun $n=k+1$, eli $(k+1)^2-(k+1)$ on jaollinen luvulla $2$.

Lasketaan
\[
(k+1)^2-(k+1)= k^2+2k+1-k-1= k^2-k +2k=2m +2k =2(m+k),
\]
missä $(m+k)$ on kokonaisluku. Siis $(k+1)^2-(k+1)$ on jaollinen luvulla $2$, joten induktioväite on todistettu.

Nyt induktioperiaatteesta seuraa, että väite on tosi kaikilla $n=0, 1, 2, \ldots$.
\end{esimerkki}
%\qed

\begin{esimerkki}
%{\bf Esimerkki 2.}
Osoita, että $2^n \ge n^2$, kun $n$ on kokonaisluku ja $n \ge 4$.

{\bf Ratkaisu:}

Aloitetaan induktio luvusta $n=4$. Lasketaan aluksi $2^4 = 16$ ja $4^2 = 16$. Epäyhtälö on tosi, kun $n=4$.

Induktioaskel: Olkoon $k\ge 4$ kiinteä. Oletetaan, että tulos on tosi, kun $n=k$, eli $2^k \ge k^2$.

Induktioväite: Tulos pätee tapauksessa $n=k+1$ eli $2^{k+1} \ge (k+1)^2$.

Huomataan aluksi, että induktio-oletuksen perusteella $2^{k+1} = 2 \cdot 2^k \ge 2 \cdot k^2$. Pitää vielä osoittaa, että kaikilla $k \ge 4$ pätee $2k^2 \ge (k + 1)^2$.
Tutkitaan, millä muuttujan $x$ arvoilla epäyhtälö $2x^2 \ge (x + 1)^2$ on tosi.
\begin{eqnarray*}
 2x^2 &\ge& (x + 1)^2\\
 2x^2 &\ge& x^2 + 2x + 1.\\ 
x^2 - 2x - 1 &\ge& 0.
\end{eqnarray*}
Polynomin $x^2 - 2x - 1$ nollakohdat ovat $x = 1 - \sqrt{2}\approx -0,414$ ja $x = 1 + \sqrt{2}\approx 2,414$, ja sen kuvaaja on ylöspäin aukeava paraabeli. Siten epäyhtälö $2k^2 \ge (k + 1)^2$ on tosi, kun $k \ge 4$. Näin ollen myös epäyhtälö $2^{k+1} \ge 2k^2 \ge (k + 1)^2$ on tosi, kun $k \ge 4$. 

Siis induktioperiaatteen perusteella $2^n \ge n^2$ kaikilla $n=4, 5, 6, \ldots$.
%\qed
\end{esimerkki}

%Tyypillinen esimerkki induktiotodistuksella todistettavasta väitteestä on seuraava.

\begin{esimerkki}
%{\bf Esimerkki 3.}
Osoita induktiolla, että
positiivisille kokonaisluvuille $n=1, 2, \ldots$ pätee
\[
\sum_{m=1}^n m = 1+2+3+\ldots+n= \frac{n(n+1)}{2}.
\]

{\bf Ratkaisu:} Tarkistetaan kaava tapauksessa $n=1$.
Kaavan vasen puoli on
\[
\sum_{m=1}^1 m = 1
\]
ja kaavan oikea puoli
\[
\frac{1\cdot (1+1)}{2}= \frac{2}{2}=1.
\]
Siten kaava on tosi, kun $n=1$.

Induktioaskel: Oletetaan, että kaava on todistettu
oikeaksi luvun $n=k$ tapauksessa. Toisin sanoen,
induktio-oletus on
\[
\sum_{m=1}^k m = 1+2+3+ \ldots + k = \frac{k(k+1)}{2}.
\]
Induktioväite: Kaava pätee, kun $n=k+1$, eli
\[
\sum_{m=1}^{k+1} m = \frac{(k+1)((k+1)+1)}{2} =
\frac{(k+1)(k+2)}{2}.
\]

Ottamalla huomioon induktio-oletus saadaan suoralla
laskulla
\[
\sum_{m=1}^{k+1} m = 1+2+3+ \ldots + k + (k + 1)
= \frac{k(k+1)}{2} + (k+1) = \frac{k(k+1)}{2} +
\frac{2(k+1)}{2}
\]
\[
=\frac{k(k+1) + 2(k+1)}{2} = \frac{(k+1)(k+2)}{2},
\]
eli kaava pätee myös, kun $n=k+1$.

Induktioperiaatteen nojalla väite on siis tosi kaikilla
$n=1, 2, \ldots$.
%\qed
\end{esimerkki}

%{\bf Esimerkki 4.}
\begin{esimerkki}
Monikulmion sanotaan olevan \termi{kupera}{kupera} eli \termi{konveksi}{konveksi}, jos sen kaikki kulmat ovat pienempiä kuin $180^\circ$.

Osoita matemaattisella induktiolla, että $n$-sivuisen kuperan monikulmion lävistäjien
lukumäärä on
\[
\frac{n(n-3)}{2},
\]
kun $n\ge 3$.

{\bf Ratkaisu:}
Kun $n = 3$, kyseessä on kolmio. Kolmio on aina kupera, mutta sillä ei ole yhtään lävistäjää. Kaava antaa
\[
\frac{3(3-3)}{2}=\frac{3\cdot 0}{2} =0,
\]
joten se on tosi tapauksessa $n=3$.

Induktioaskel: Olkoon $k\ge 3$ kiinteä. Oletetaan, että tulos on tosi, kun $n=k$ eli $k$-sivuisen kuperan monikulmion lävistäjien lukumäärä on
\[
\frac{k(k-3)}{2}.
\]
Osoitetaan, että tulos on tosi, kun $n=k+1$, eli $(k+1)$-sivuisella kuperalla monikulmiolla on
\[
\frac{(k+1)((k+1)-3)}{2}
\]
lävistäjää.

Huomataan aluksi, että $(k+1)$-sivuisessa monikulmiossa on yksi kärki enemmän kuin $k$-sivuisessa. Jos $(k+1)$-sivuisesta kuperasta monikulmiosta poistetaan yksi kärki ja yhdistetään poistetun kärjen viereiset kärjet janalla, saadaan kupera $k$-kulmio. Kaikki näin saadun $k$-kulmion lävistäjät ovat myös alkuperäisen $(k+1)$-kulmion lävistäjiä.
Poistetusta pisteestä voidaan piirtää $k - 2$ lävistäjää. Lisäksi poistetun pisteen viereisiä pisteitä yhdistävä jana on $(k+1)$-kulmion lävistäjä. Siten $k$-kulmiossa on $k-1$ lävistäjää vähemmän kuin $(k+1)$-kulmiossa.

\begin{center}
\includegraphics[width=6cm]{pictures/kulmiot}
\end{center}

%(kuvio kun 5-kulmiosta täydennetään 6-kulmio)

Siten $(k + 1)$-sivuisen monikulmion lävistäjien lukumäärä on
\[
\frac{k (k - 3)}{2} +k-1=
\frac{k (k - 3)}{2} + \frac{2k - 2}{2}
=
\frac{k (k - 3)+2k-2}{2}=\frac{k^2-k-2}{2}.
\]
Polynomilla $k^2 - k - 2$ on nollakohdat $k = -1$ ja $k = 2$. Polynomi tekijöihinsä jaettuna
on $k^2 -k -2 = (k + 1)(k- 2)$. Siis $(k + 1)$-sivuisen monikulmion lävistäjien lukumäärä
\[
\frac{(k + 1)(k - 2)}{2}= \frac{(k + 1)((k + 1)-3)}{2}.
\]
Kaava pätee siis myös kuperille $(k + 1)$-sivuiselle monikulmiolle.

Induktioperiaatteen nojalla kaava on tosi, kun $n=3, 4, 5, \ldots$.
\end{esimerkki}

\input{exercises/TEHT5-4} % TEHTÄVÄT
